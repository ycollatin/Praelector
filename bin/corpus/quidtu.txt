!   curtius_VII_8.txt
!   Un chef Scythe met Alexandre en garde

Quid ?tu ignoras arbores magnas diu crescere, una hora extirpari ?
Stultus est, qui fructus earum spectat, altitudinem non metitur.
Vide, ne, dum ad cacumen pervenire contendis, cum ipsis ramis, quos comprehenderis, decidas.         
Leo quoque aliquando minimarum avium pabulum fuit, et ferrum robigo consumit.
Nihil tam firmum est, cui periculum non sit etiam ab invalido.

Quid nobis tecum est ?
Numquam terram tuam attigimus.
Quis sis, unde venias, licetne ignorare in vastis silvis viventibus ?
Nec servire ulli possumus nec imperare desideramus.

Dona nobis data sunt, ne Scytharum gentem ignores, iugum boum et aratrum, sagitta, hasta, patera.
His utimur et cum amicis et adversus inimicos.
Fruges amicis damus boum labore quaesitas, patera cum isdem vinum dis libamus;
inimicos sagitta eminus, hasta comminus petimus.
Sic Syriae regem et postea Persarum Medorumque superavimus, patuitque nobis iter usque in Aegyptum.

At tu, qui te gloriaris ad latrones persequendos venire, omnium gentium, quas adisti, latro es. 

!Quinte-Curce, VII, 8, 14
